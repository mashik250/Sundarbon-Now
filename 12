চট্টগ্রাম-কক্সবাজার মহাসড়ক চার লেন করা সময়ের দাবি

সমীক্ষাতেই ঝুলে আছে চট্টগ্রাম-কক্সবাজার মহাসড়ক চার লেন প্রকল্প। কয়েক দফা সমীক্ষা চালানোর পরও এখনও আলোর মুখ দেখেনি প্রকল্পটি। নামে চট্টগ্রাম-কক্সবাজার মহাসড়ক হলেও ১৫৯ কিলোমিটার দীর্ঘ দেশের অন্যতম ব্যস্ত সড়কটির বেশীরভাগ অংশই খুবই সংকীর্ণ। যার কারণে এই মহাসড়কের একাধিক অংশে নিয়মিতই ঘটছে মারাত্মক সব দুর্ঘটনা। সড়কে ঝরে যাচ্ছে মূল্যবান প্রাণ।

চট্টগ্রাম-কক্সবাজার মহাসড়কের লোহাগাড়া উপজেলার চুনতি জাঙ্গালিয়া এলাকায় গত তিন দিনে তিনটি দুর্ঘটনা ঘটেছে। এতে ১৫ জন নিহতসহ কমপক্ষে ২৬ জন আহত হয়েছেন। ছবিতে যে দৃশ্য দেখা যাচ্ছে সেটি আজকের ঘটনা। আজ সকালে ঐ এলাকায় বাস-মাইক্রোবাসের মুখোমুখি সংঘর্ষে ১০ জন নিহত এবং পাঁচ জন আহত হয়েছেন।
